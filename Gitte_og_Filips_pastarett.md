# Gitte og Filips pastarett

Denne retten er hentet fra matbloggen til Gitte og Filip, som jeg antar ikke er sammen lenger. Bloggen er i hvert fall borte fra Internett. Googler du lenge nok finner du en artikkel fra Elle som faktisk intervjuet dem pga matbloggen, men artikkelen inneholder desverre ikke oppskriften, i hvert fall ikke i en god form. Det er såpass lenge siden jeg leste bloggen, at dette blir fritt etter hukommelse.

## Ingredienser:
* 1/2 pakke penne
* 1 pakke brokkolini
* 1 passende mengde bladpersille
* 3 kinesiske hvitløk, eller 1 vanlig hvitløk
* 1 pakke blåmuggost
* 1 pakke fløte
* Olje til steking
* Tørkede chiliflak

## Aller først: 

* Kok opp vann og ha salt i kjelen.
* Skjær hvitløk i så tynne skiver du får til. 
* Kutt brokkolini og bladpersille i passelige biter.
* Kutt blåmuggosten i biter så den smelter raskere.

## Kok pasta, lag hvitløksgull, og saus:

- Kok pasta. Sett timer til 3 minutter før pastaen er ferdikokt. 
- Lag hvitløksgull:  Stek hvitløksflakene i dyp panne med masse olje og litt chiliflak på middels temperatur (mens pastaen koker).
- Lag saus: Smelt blåmuggost i fløta, rør av og til. Ikke kok.

### Når det er 3 minutter igjen av koketiden til pastaen: 

* Hell brokkolini i pastakjelen
* Ta hvitløksgull ut av pannen og over i dertil egnet midlertidig oppholdssted
* Skru av varmen til pannen og putt bladpersillen oppi den gjenværende oljen.

### Når det er 1 minutt igjen av koketiden til pastaen:

* Fjern ca to dl vann fra pastakjelen og ta vare på det.
* Hell ut resten av pastavannet, putt pastaen og brokkolinien i panna. Tilsett mer olje
* Stek på høy varme under omrøring. Tilsett gradvis vannet du tok ut av pastakjelen og la det koke inn. Tilsett evt. også flere chiliflak. 

### Når vannet er kokt inn:

* Tilsett hvitløksgullet i pastapannen. Rør. Server med blåmuggostesausen.




